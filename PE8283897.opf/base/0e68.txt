Colophon, ff. 18b5-19a7[...]Author Colophon, f. 18b5-7ཞེས་བྱ་བ་འདི་ཡང་མེ་མོ་ཕག་གི་ལོ་སྣྲོན་གྱི་ཟླ་བའི་ཚེས་བརྒྱད་ལ་བཀྲ་ཤིས་དགོན་པའི་དབེན་གནས་སུ་ཆོས་སྨྲ་བའི་བཙུན་པ་གཞོན་ནུ་དཔལ་གྱིས་གྲུབ་པར་བགྱིས་པའོ༎
༎འདིའི་ཡི་གེ་པ་ནི་སྨོན་ལམ་གྲགས་གྱིས་བགྱིས་སོ།།།ཀླུ་སྒྲུབ་སྲས་མཆོག་ཤཱཀྱ་བཤེས་གཉེན་གྱིས།།རིམ་ལྔའི་དོན་བསྡུས་བླ་མེད་དགོངས་པ་རུ།།མཆོག་གི་དང་པོའི་རྒྱུད་ཆེན་ཁུངས་སུ་མཛད།།བིརཱུ་པ་ཡིས་གཤེད་དམར་འཁྲུལ་འཁོར་ཡང།།དུས་ཀྱི་འཁོར་ལོའི་རྒྱུད་ལ་བརྟེན་ཞེས་གསུངས།།རིན་ཆེན་བཟང་པོའི་སྔགས་ལོག་སུན་འབྱིན་དུ།།དུས་ཀྱི་འཁོར་ལོའི་རྒྱུད་ལུང་མང་དུ་དྲངས།།ལེགས་པར་གཟིགས་སམ་བློ་གྲོས་ཡངས་བཀྱེ།།ཞེས་ཀྱང་གཡར་ཁྲལ་དུ་འཚལ་ལོ༎

Printing Colophon, f. 19a1-7།༄༅། །སྭསྟི༏གང་ཡང་བསམ་འཕེལ་དབང་གི་རྒྱལ་པོ་དཔལ་ལྡན་དུས་ཀྱི་འཁོར་ལོ་ནི།།འཕགས་ཡུལ་གསུང་རབ་ཆུ་གཏེར་ཆེར་གནས་པཎ་གྲུབ་ཀླུ་དབང་གཙུག་ན་མཛེས།།བློ་གྲོས་ཡངས་པའི་གྲུ་རྫིངས་ལ་བརྟེན་སྒྱུར་བྱེད་དེད་དཔོན་མཆོག་རྣམས་ཀྱིས།།ལེགས་བླངས་འགྲོ་འདི་སྐལ་པ་བཟང་མཛད་སྐུ་བཞིའི་གནས་རེག་འདོད་དགུ་བསྩལ།།དེ་ལྟ་ན་ཡང་ཚོགས་བཤད་མཆིང་བུ་ལ།།རིང་དུ་འདྲིས་པ་རྟོག་གེའི་མཁས་པ་ཡིས།།ཁ་བརྩེའི་གནས་སུ་དཀྲི་བའི་ཕོ་ཉ་བཞིན།།འདི་ནི་སྐྱེད་རྡོའི་འོས་ཤེས་ཀུན་ཏུ་བསྒྲགས།།ཐ་སྙད་གཞུང་ལུགས་ཆ་ཀླུང་མང་བརྒལ་བས།།སྙེམས་པ་ཐོབ་ནས་སྤོབས་པའི་ཚོད་དཔོག་གིས།།འདི་ནི་གྱ་གྱུར་མི་འགྲོ་ཆུ་མིན་ཞེས།།སེམས་འགྲེལ་རྒྱ་མཚོ་ཆེ་ལ་འཕྱ་བ་མཚར།།སླད་དུ་པད་དཀར་ཐུགས་རྗེའི་རང་གཟུགས་ནི།།མཁས་པ་ཀུན་གྱི་རལ་པའི་རི་བོ་ལ།།ཞབས་སེལ་ཟླ་ཚེས་གསར་པ་འགོད་མཁས་པ།།ཆོས་ཀུན་དེ་ཉིད་གཟིགས་པ་གང་དེ་ཡིས།།ཐུགས་རྗེ་ཆེར་འཕེལ་ངན་འགྲོ་ལས་སྐྱོབ་ཕྱིར།།གང་ཞིག་དད་པའི་མཆོད་སྡོང་རྩེར་མཆོད་ན།།དངོས་གྲུབ་ཡིད་བཞིན་མྱུར་སྩོལ་འདི་ཉིད་ཅེས།།ལོག་རྟོག་སེལ་བྱེད་ལེགས་བཤད་གཏམ་གྱི་ཕུལ།།འཆི་མེད་མ་ལླིའི་དོག་པས་མཚོན་མིན་ཞིང།།ལྷོ་ཕྱོགས་རླུང་གི་ཁེངས་པའང་འཕྲོག་བྱེད་པ།།ཨེ་མ་སྙིང་གི་གདུང་སེལ་བདུད་རྩི་མཆོག།སྐལ་བཟང་རྣ་བའི་བཅུད་ལེན་སྦྱིན་པ་མཛད།།ཕྱི་ནས་རིན་ཆེན་ཆོས་ཀྱི་རྒྱལ་པོ་ཡིས།།ཕྱོགས་ཀྱི་རྣ་ལུང་བརྒྱན་ཕྱིར་འཕྲུལ་ཆེན་རྒྱའི།།བསྐྱེད་ཚལ་ལས་འོངས་ཡི་གེའི་ཨུ་ཊྤལ་ཕྲེང།།ཀུན་ལ་ཆར་བཞིན་འབབ་པ་འདི་བསྒྲུབས་སོ།།གང་འདིའི་ལེགས་བྱས་ཉི་འོད་གསར་པ་ཡིས།།རྣམ་རྒྱས་དུས་འཁོར་གསེར་གྱི་པདྨོའོ་རོས།།འགྲོ་མང་བུད་པ་ཚིམ་པའི་རྩེ་དགའ་ཅན།།ཐུབ་བསྟན་དབྱིད་ཀྱི་དཔལ་མོ་རྒྱས་གྱུར་ཅིག།ཡི་གེར་འགོད་མཁས་ལྷ་རྡོར་དང།།བརྐོས་བྱེད་དར་པོ་དཔོན་སློབ་དང།།སྦྱིན་དབང་དཔལ་འབྱོར་ཕུན་ཚོགས་རྣམས།།དང་པོའི་སངས་རྒྱས་ཐོབ་གྱུར་ཅིག།
༎ །

